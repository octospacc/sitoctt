+++
Title = "☣️ Le brutture irrisolvibili della dock di Nintendo Switch (Parte I)"
Date = 2023-06-30
Downsync = "/it/blog/Brutture-Irrisolvibili-della-Dock-Nintendo-Switch.html"
Aliases = [ "/Posts/2023-06-30-Brutture-Irrisolvibili-della-Dock-Nintendo-Switch.html" ]
Featured_Image = "@/Media/Switch-Dock/Dock-Binned-Unsharp.webp"
Description = "Possibile trovare così tanti difetti in un solo accessorio? Nintendo, da anni, con il dock del suo Switch ci dimostra di si!"
Categories = [ "Tecnologia", "Gaming" ]
+++

<!-- Autogenerated by ListedDownsync.js. Do not edit (unless also set "% Downsync = False") - it would be overwritten. -->

<small><em><strong>Nota</strong>: questo articolo <strong>avrebbe dovuto</strong> si in primo luogo illustrare i problemi della dock di Switch, ma poi continuare e terminare con lo <strong>sviluppo totale della mia soluzione</strong> alternativa. La prima parte è venuta <strong>bella lunga</strong>, però, e ho paura che possa <strong>eclissare</strong> quella veramente importante, quella della mia soluzione <strong>pericolosamente originale</strong>. Quindi, <strong>in questo</strong> articolo parlo solo delle <strong>mie rogne</strong>; quello che uscirà in <strong>seguito sarà</strong> dedicato al mio <strong>fai-da-te</strong>.</em></small>

Chi è, come me, tra gli **sfortunati possessori** di una console **Nintendo Switch**, probabilmente sa bene quanto la **dock ufficiale** sia non solo **scomoda**, ma quasi uno scherzo in essenza, qualcosa che quasi **non doveva esistere**!

## Ecco di cosa parliamo

La **dock**, per coloro che sono stati beati ignoranti fino ad ora, è semplicemente una **basetta proprietaria** che fornisce alcune **espansioni** alla console, tra cui una sola con un minimo di rilievo: l'**output video**.

Per evitare di creare confusione, o di attribuire colpe dove queste possono non essere dovute, mi chiarisco: tutto **questo articolo** ruota attorno alla **prima edizione della dock**. Nintendo ne ha infatti creato una versione migliorata quando, nel 2021, ha rilasciato la revisione OLED della console. Io possiedo **solo il primo modello** (in quanto ho solo la prima edizione di Switch), quindi la mia esperienza si limita a quello. Vabbè che, anche se pare che **alcuni problemi** minori siano stati **risolti**, nel complesso la dock **rimane sempre sub-ottimale**.

![La mia dock appoggiata in un cestino della spazzatura... smontata, perché ho già realizzato l'oggetto del prossimo post.]({{< assetsRoot >}}/Media/Switch-Dock/Dock-Binned.webp) <small><em>Ecco qui il posto in cui la dock dovrebbe stare: nel cestino.</em></small>

## Per cosa iniziò la fine

È stato sin dal proverbiale **_day-one_**, quel giorno del **2017** in cui Nintendo ha rilasciato questa **ennesima console** sul mercato, che tra le diverse **critiche** sollevatesi attorno ad essa, molte hanno riguardato proprio anche il suo **rapporto con la dock**.

### L'output video fatto brutto

Il **fastidio** più grosso, a mio parere, è dovuto al fatto che la **maledetta** dock è l'**unico modo per avere output video** dalla console ad un display esterno. Comprendiamo tutti il non voler mettere una porta HDMI sul tablet, ossia la console vera e propria, ma **perché per forza** richiedere la dock?

Già da **3 anni prima** dell'uscita sul mercato dello Switch, ossia dal **2014**, è stato diffuso lo **standard** "_[DisplayPort Alternate Mode on USB Type-C Connector](https://en.wikipedia.org/wiki/DisplayPort#USB-C)_", quello oggi **implementato in tutti quei PC** portatili che non includono una porta HDMI, e che permette per l'appunto di trasportare, su un **unico connettore**: energia sufficiente alla ricarica, **dati video, e dati di ogni tipo** (USB).  
Nel caso poi si volessero avere porte USB extra, o direttamente una porta HDMI (per collegarsi a monitor non-DisplayPort), sul mercato ci sono **hub per meno di qualche decina di euro** che fanno proprio a questo caso.  
Ovviamente, avendo Nintendo voluto implementare la sua **soluzione proprietaria discutibile**, il **collegare Switch direttamente** ad un monitor dotato di porta USB-C, o a uno di questi adattatori, non risulterà in **alcun segnale video** venir trasmesso.

Nintendo ha poi ben _depensato_ di non includere funzioni di **trasmissione video senza fili**, nemmeno come opzione secondaria, seppur programmi _homebrew_ come [SysDVR](https://github.com/exelix11/SysDVR) dimostrano che l'**hardware è perfettamente capace** di una trasmissione video in WLAN.  
Per dirne un'altra, lo standard [Miracast](https://en.wikipedia.org/wiki/Miracast) esiste dal **2012**, quindi c'era tutto il tempo di implementarlo nella console, **se solo la casa madre avesse voluto**. A dire il vero, trattandosi di qualcosa di **implementabile via software** (l'unico requisito hardware è il **Wi-Fi**), Nintendo non ha **mai avuto un termine massimo** per includere una funzione del genere, eppure nessun aggiornamento del firmware rilasciato in questi **6 anni** ha ancora tappato questa **lacuna** (o varie altre); qualcosa che non fa altro che confermare la **svogliatezza dell'azienda**.

### Una batosta al portafogli!

Nonostante questa **fissazione di Nintendo** con il **non implementare standard** diffusi — o, ancora peggio, con il farlo in **maniera scorretta**, reinterpretandoli e **rompendoli** (non m'azzardo ad aprire bocca sulle questioni di Switch che esulano dalla basetta...) — quantomeno **la dock è inclusa nella confezione** della console, e non va acquistata separatamente... qualcosa che non so se vedere come **bene o male**, considerando che, costando **ben 80 euro** se acquistata separatamente, immagino che la sua inclusione nella scatola del tablet **impatti pesantemente** quello che sarebbe altrimenti il **costo della console** da sola.

Se anche è vero, però, che i critici arrivano anche dove qualcuno offre un prodotto perfetto, **questo _plasticume_** d'accessorio **merita** tutta la sua **cattiva fama**. Voglio dire: tutti **noi videogiocatori** ci saremmo aspettati qualcosa di **un attimo migliore**, con quella **taglia di 80€**, e perciò va detto che **gli aspetti negativi** di questo soprammobile pesano onestamente molto di **più dei lati positivi**.

### Al bando le porte

Trovo innanzitutto un minimo **ridicolo** — **seppur** realisticamente **insignificante**, considerando cosa offrivano nel 2017 le console della concorrenza e in generale gli altri dispositivi elettronici — che la dock fornisca **solamente una porta** di output audio-video **digitale** (HDMI), e **nessuna analogica**.  
Ripeto, non è un pretesto intelligente per andare da Nintendo con in mano dei forconi, ma è quantomeno **deludente**, considerando che **la console casalinga precedente** della grande N, la bistrattata **Wii U**, aveva entrambe le uscite.

Una **mancanza di input/output** ritenuta un problema da ben più di 4 gatti, però, riguarda la **porta Ethernet**. In ambiti specifici il Wi-Fi non ha mai davvero soppiantato le connessioni di rete cablate, e il **gaming** è uno di questi.  
Su Switch poi, con i **driver Wi-Fi** di Horizon OS (il sistema operativo di Nintendo), che dire **schifosi** è fargli un complimento, e con il **mancato supporto** ai driver **tethering USB** (quelli che permettono di usare, per esempio, uno smartphone Android come router cablato), l'**unico modo** per avere un collegamento **Internet di qualità** è comprare un **adattatore Ethernet-USB** (almeno questo, per fortuna, può essere generico).

Eppure, in questo caso, la **mancanza di spazio non è una scusa** digeribile per non aver incluso porte a volontà... la dock al suo **interno** è **perlopiù spazio vuoto**, che componenti elettroniche, e penso sarebbe stato possibile fare di più (la dock OLED, infatti, presenta almeno la porta Ethernet).  
A proposito: di per sé, la **tanta plastica ABS** non sarebbe un problema — anzi, dà una **buona solidità** e un **peso di rispetto al prodotto**, che altrimenti potrebbe tendere a volar via giù da tavoli e scrivanie con poco, e sarebbe forse un po' fragile.

Per via di ciò, però, la dock **non è affatto semplice da trasportare**, principalmente perché **troppo grossa**.  
Il **peso**, detto francamente, **non è un problema** in tal riguardo: la console da sola con i _Joy-Con_ (i controller laterali) equipaggiati pesa già più della dock da sola... tutto quel litio in una tavoletta di plastica, fidatevi, _pare piombo_.  
Le **dimensioni**, però, se apparentemente contenute (almeno, rispetto ad un'intera console solo-fissa) sono **problematiche** se **si vuole portare la dock** in una borsa o uno zaino assieme alla console. Tutte **le custodie** trasportabili, ovviamente, **non possono riservare** uno spazio per la basetta, a meno di essere grosse quanto delle ventiquattrore.

Fermandoci un attimo con le parole al vento, e **parlando di numeri**, siamo a 238x98x13 millimetri per la console (Joy-Con inclusi), e 172x102x50 mm per la dock: insomma, quest'ultima è **spessa quasi 4 volte il tablettino**, il che è un **problema**.  
La mia custodia generica a valigetta (una di quelle quasi-imbottite, con spazio per gli accessori) è, da chiusa, 249x126x52 millimetri: se dovesse includere anche lo spazio per la dock sarebbe un borsone!

## Oltre le banali apparenze

Ed è esattamente così, osservando attentamente **dettagli sempre più minuti** al fine di produrre **affinate deduzioni**, che ci ricordiamo qualcosa — almeno, io e tutti coloro che imparano fai-da-te e programmazione dal mio blog (sbagliando grosso?): **la [sovra-ingegnerizzazione](https://en.wikipedia.org/wiki/Overengineering) è un pericolo** sempre dietro l'angolo, quando si tenta di fare qualcosa di particolare.

### Pareti artigliate incluse!

Una delle **sviste di progettazione** uscita subito fuori con il design della basetta, e che non sarebbe stato affatto presente se solo Nintendo avesse optato per un design più essenziale, è che **lo spazio in cui il tablet** di Switch si inserisce e riposa è un po' troppo stretto. Le due facce di plastica non sono così vicine da far percepire qualcosa di strano all'inserire o al disinserire della console, eppure abbastanza vicine da **creare graffi sul fronte** della console.  
A onor del vero, nessun graffio può accumularsi nell'area propriamente del display, ma realisticamente solo **ai suoi margini** (e sui **pixel più estremi** del display, ed ecco da cosa viene la rabbia collettiva), dato che è solo in corrispondenza di quella zona che la dock presenta 2 **sporgenze** simmetriche, che fanno da guide per l'inserimento.

Ovviamente, il pannello frontale **si graffia** soltanto perché **è di plastica**: se fosse stato di vetro, non sarebbero successi incidenti. Considerando però l'ampiezza del target di mercato a cui la console si rivolge, e il resto delle sue caratteristiche tecniche, un display di **vetro sarebbe stato** in effetti **inadeguato**. Tanto, chiunque ci tenga può, come feci io, comprare una **pellicola di vetro** a pochi euro, e in un attimo applicarla.

### Flusso dell'aria ridotto

Parecchi giochi che girano su Switch, nel tentare di mantenere un **regime prestazionale** accettabile durante la sessione di gameplay, lavorano **a scapito delle temperature**, che **si alzano di parecchio** (specialmente sulla primissima revisione della console, che monta un chip più energivoro.<sup id="fnref1"><a href="#fn1">1</a></sup>). Da qui deriva la necessità per la console di avere un **sistema di raffreddamento attivo**, che aspira aria da una piccola griglia sul retro, per poi risputarla (calda) nella parte alta.

Non che io abbia tanta esperienza nella fisica dei fluidi, però mi pare, dal **semplice uso** della console, che **in dock le ventole** tendano in media a **girare** sempre con **più forza** rispetto alla modalità portatile, anche a parità di risoluzione video (720p) e, a regola, di frequenze di CPU e GPU.  
In effetti, per come il tablet riposa nella sua base, metà della **griglia** posteriore affaccia sul vano cavi della dock, mentre l'altra metà è direttamente **ostruita** (vicinissima ad una parete di plastica). Questa prima metà, oltre a poter essere, eventualmente, parzialmente ostruita dai cavi di alimentazione e video, riceve aria solo dai due **piccoli spazi** aperti (a sinistra e in alto) sul retro della dock; e a me, **quest'aria, pare pochina**.

![Modello disegnato a mano su carta, con pennarelli colorati.]({{< assetsRoot >}}/Media/Switch-Dock/Diagramma-Flusso-Aria-Dock.webp) Ecco un modello grafico dei **buchi, flussi d'aria, e possibili cavi**. Bruttina la situazione della piccola **griglia posteriore** (in blu, e fuori scala per eccesso, ora che ci faccio caso)! <small>(Non fate caso al fatto che ho invertito la porta USB-C con quella HDMI...)</small>

### Girarla in orizzontale?

Infine, è un po' stressante la **mancanza di** una modalità di **posizionamento in orizzontale per la base**, che sarebbe particolarmente **utile quando lo spazio è ristretto** e i cavi devono essere corti — come in postazioni di gioco **vicino alla TV** (situazione comune in certe case proprio giapponesi, tra l'altro), o anche **postazioni su scrivania** (il mio caso).  
Se girata sul lato lungo, in realtà, la base ci rimane, e la console rimane connessa; ma **basta tirare** un po' qualcosa **per farla scendere** fuori, e quindi scollegare.  
Per la cronaca, sia Wii che Wii U, oltre che le **console della concorrenza** (le presenti, e diverse passate), sono state pensate per poter **riposare in entrambi** gli orientamenti.

Sarebbe stato comodo avere questa opzione, anche se forse **non è la fine** del mondo, rispetto alle altre rogne: anche perché basta aggiungere un **supporto triangolare auto-fabbricato** (o comprato da venditori che si occupano di _artigianato della plastica_) per avere una situazione più decente, in cui la console resta **un po' inclinata** rispetto al piano di appoggio della base (e non quasi parallela).

[![Un supporto aggiuntivo pensato per il posizionamento in orizzontale della dock.]({{< assetsRoot >}}/Media/Switch-Dock/Switch-H-Dock-etsy.com-listing-877452299.webp)](https://www.etsy.com/uk/listing/877452299/nintendo-switch-dock-horizontal-base) <small><em>Foto da <a href="https://www.etsy.com/uk/listing/877452299/nintendo-switch-dock-horizontal-base" rel="noopener nofollow" target="_blank">DVAMakerStudios, Etsy</a>.</em></small>

## Che cosa fare

Che cosa si può fare allora se questo _plasticone_ è causa di tutti questi **pesanti morbi**? Lo abbiamo detto sopra: usare un **hub USB generico**, come su tutti i dispositivi normali, qui **non è possibile**.

### Dock che _il prozio al mercato comprò_...

Principalmente solo sul Web, si trovano in vendita **dock per Switch di terze parti**, di tutte le forme. Purtroppo, a seguito delle **segnalazioni negative** fatte da tantissimi utenti dopo un tempo d'uso variabile, non le reputo **per nulla affidabili** (anche se certamente qualcuna tra le centinaia lo sarà, ma chissà quali!).  
A causa del **bizzarro protocollo** secondo cui è gestita l'**energia** tra Nintendo Switch e i suoi accessori ufficiali, [pare che la console possa rompersi con accessori di terze parti](https://www.tomsguide.com/news/nintendo-switch-brick-docks) che forniscono (anche) ricarica. Il che è bizzarro, come dire, perché virtualmente **qualunque altro dispositivo** sul mercato con una porta USB di ricarica **non si rompe**, se non con procedure poco ortodosse e volute, che vanno al di là dell'usare un caricatore della concorrenza.

Su Amazon in particolare si trovano però anche altre tipologie, **oltre ai cloni** rifatti da zero della dock:

*   Quelle compatte che **contengono** — o almeno, così dicono loro, ma pare sia così guardando le foto (la disposizione delle porte e le dimensioni della scheda, ad occhio, combaciano) — **la scheda ufficiale** contenuta nella base prodotta da Nintendo (come [questa per €24,99](https://web.archive.org/web/20230630114837/https://www.amazon.it/Docking-station-portatile-sostituzione-ufficiale/dp/B0C49WC9BQ)).
*   La stessa cosa appena presentata, stesso design, stesse dimensioni, ma **senza alcuna scheda** integrata (come [questa per €19,99](https://web.archive.org/web/20230630135554/https://www.amazon.it/eXtremeRate-AiryDocky-Nintendo-Portatile-OLED-Trasparente/dp/B0BW3YX946)): sono **kit fai-da-te**, l'idea è di **prelevare la scheda** dalla dock che già si possiede e montarla in questa **nuova scocca**.

#### ..._e fu così che i suoi soldi bruciò_.

Qualunque opzione si scelga, pare però che si arrivi a pagare **almeno 20 euro sonanti** soltanto **per della plasticaccia**, viti, molle, e qualche **altra scemenza**. Anche questo, come prezzo, è semplicemente a dir poco eccessivo; è troppo, punto. **Tutto sovrapprezzo**, e scommetto che se uno dei casalinghi cinesi che ci sono da me vendesse almeno un kit DIY, difficilmente costerebbe più di 10 euro.

### Una sola opzione

Alla fine di tutto, allora, **solo un'opzione mi resta**: plastica, cartone, colla, scotch, spille, ed elastici. Anche stavolta **è il momento del fai-da-te pezzotto**, quello a **costo totalmente zero** [che a me piace tanto](https://sitoctt.octt.eu.org/Categories/DIY.html).  
C'è fin troppo di cui parlare a proposito, come al solito, quindi tutto ciò sarà per il prossimo articolo! <small>Spero di non aver tediato nessuno fino alla morte oggi, altrimenti chi mai potrà leggere la seconda parte...</small>

## {{% i18n notes-refs %}}

---

1.  Una **revisione hardware silenziosa** ha introdotto una versione riprogettata del SoC _NVIDIA Tegra X1_, con un processo produttivo più compatto, che funziona in modo quasi identico all'originale, ma **richiede meno energia**, quindi ne disperde meno, e quindi **scalda di meno**: [https://wiki.wiidatabase.de/wiki/Mariko](https://wiki.wiidatabase.de/wiki/Mariko). [↩](#fnref1)
